---
slug: 'html-ও-css-পরিচিতি-পর্ব-১-সূচনা'
title: 'HTML ও CSS পরিচিতি - পর্ব ১ - সূচনা'
author: 'শহীদুল ইসলাম মজুমদার'
date: '2017-03-09'
published: true
excerpt: ''
tags:
  - 'HTML'
  - 'ওয়েব ডেভেলপমেন্ট'
cover: ''
---

তখন আমি এইচ.এস.সি. দ্বিতীয়বর্ষের ছাত্র। বন্ধুরা মিলে ‘প্রভাতের আহ্বান’ নামে একটি সামাজিক উন্নয়নমূলক সংগঠন বানিয়েছিলাম। ইচ্ছে ছিলো সংগঠনের নিয়মকানুন ও রেজিস্ট্রেশনের জন্য একটি ওয়েবসাইট বানাবো। তাই মোবাইল থেকেই wapka নামক এক সাইটে অ্যাকাউন্ট খুলেছিলাম। কিন্তু জানতাম না ওয়েব কীভাবে কাজ করে, কীভাবে একটি ওয়েবসাইট বানাতে হয়। ফলে ‘প্রভাতের আহ্বান’ এর ওয়েবসাইট বানানোর ইচ্ছে সেখানেই থামিয়ে দিতে হলো।

এরপর সময় গড়িয়েছে অনেক। বিশ্ববিদ্যালয়ে ভর্তি হলাম কম্পিউটার বিজ্ঞান ও প্রকৌশল বিভাগে। হাতে কম্পিউটার আসলো, বছরের মাথায় ইন্টারনেট সংযোগও পেয়ে গেলাম। বিশ্ববিদ্যালয়ে জাভা প্রোগ্রামিং শেখার পাশাপাশি নিজে নিজে শিখতে লাগলাম ওয়েব ডেভেলপমেন্ট। জাভার চাইতে ওয়েব প্রোগ্রামিংই আমাকে বেশি টানতে লাগলো। আলহামদুলিল্লাহ! প্রায় দুবছর ধরে শেখার ফলে এখন আমি জাভার চাইতে ওয়েব প্রোগ্রামিংই বেশি জানি।

আমার মতো ছোট ছোট স্বপ্নগুলোকে যারা একেবারে নিজের মতো করে ওয়েবের দুনিয়ায় সাজাতে চান, কিন্তু কীভাবে সাজানো যায় তা জানেন না, তাদের জন্যই এই টিউটোরিয়াল সিরিজ। আমি যে খুব জানি ব্যাপারটা তেমন না। আপনাদের জানাতে গিয়ে যদি একটু আধটু জানতে পারি এটাই আমার টিউটোরিয়াল লেখার মূল উদ্দেশ্য। আশা করি সকলকেই পাশে পাবো ইনশা আল্লাহ।

গল্প তো অনেক হলো, এবার চলুন জেনে নেয়া যাক সেই বিষয়গুলো, ওয়েব ডেভেলপমেন্ট শুরুর আগে যেগুলো একেবারে না জনলেই নয়।

### ইন্টারনেট

ইন্টারনেট হলো পরস্পর সংযুক্ত অনেকগুলো কম্পিউটারের একটি নেটওয়ার্ক। এই নেটওয়ার্কের মধ্যে ব্যক্তিগত, উন্মুক্ত, শিক্ষামূলক, সরকারি ইত্যাদি নানা ধরনের ছোট ছোট নেটওয়ার্ক থাকে। পরস্পরের সাথে যুক্ত হওয়ার জন্য সকলকে কিছু প্রটোকল কিংবা নীতিমালা মেনে চলতে হয়।

### ওয়েব

WWW (world wide web) তথা ওয়েব হচ্ছে একটি তথ্যের দুনিয়া যেখানে বিভিন্ন ডকুমেন্ট ও ওয়েব রিসোর্সগুলো চিহ্নিত করা হয় URL অর্থাৎ ইউনিক লিংক এর মাধ্যমে। এই ডকুমেন্ট ও রিসোর্সগুলো পরস্পরের সাথে যুক্ত থাকে হাইপারটেক্সট লিংক এর মাধ্যমে। ওয়েব আবিষ্কার করেন টিম বার্নাস-লী ১৯৮৯ সালে।

### ওয়েবসাইট

ওয়েবসাইট হচ্ছে একই ধরনের কিছু ওয়েব পেইজের সমষ্টি যার ভেতর মাল্টিমিডিয়া কনটেন্টও (ছবি, ভিডিও ইত্যাদি) থাকতে পারে। আর ওয়েব পেইজ হচ্ছে এমন একটি ডকুমেন্ট যা ওয়েব এবং ওয়েব ব্রাউজার বুঝতে পারে। সাধারণত প্রতিটি ওয়েবসাইটের একটি ইউনিক ডোমেইন (prozuktischool.com) থাকে, যা ব্রাউজারে লিখে যে কেউ ওয়েবসাইটটিতে ভিজিট করতে পারে। ওয়েবসাইট নানা ধরনের ও আকারের হয়ে থাকে, তবে উল্লেখযোগ্য হলো ব্যক্তিগত, কমার্শিয়াল, সরকারি ইত্যাদি।

### ব্রাউজার

ব্রাউজার হচ্ছে এমন একটি বিশেষ সফ্‌টয়্যার যা ওয়েব ডকুমেন্ট পড়ে তা ব্যবহারকারী বোঝে এমনভাবে প্রদর্শন করে থাকে। উল্লেখযোগ্য কিছু ব্রাউজার হচ্ছে গুগল ক্রোম, ফায়ারফক্স, অপেরা ইত্যাদি।

যেহেতু এই লেখাটি আপনি পড়তে পারছেন, আমি ধরে নিচ্ছি আপনার কম্পিউটারে অন্ততপক্ষে একটি ব্রাউজার ইন্সটল করা আছে। HTML শেখার জন্য আপনার আর মাত্র একটি টুল হলেই চলবে। উইন্ডোজ অপারেটিং সিস্টেমে থাকা নোটপ্যাড দিয়েই কাজ চালিয়ে নেয়া যেতো। তবে কাজকে সহজ ও আকর্ষণীয় করে তোলার জন্য আমরা প্রফেশনাল লেভেলের একটি টেক্সট এডিটর ব্যবহার করবো। এজন্য আপনাকে Atom নামের টেক্সট এডিটরটি ডাউনলোড করে ইন্সটল করে নিতে হবে। Atom এডিটরটি আপনি ডাউনলোড করতে পারবেন এখান থেকে।

Atom ও গুগল ক্রোম কিংবা ফায়ারফক্স ইন্সটল করে তৈরি হয়ে নিন। ইনশা আল্লাহ্‌ পরবর্তী টিউটোরিয়াল থেকেই আমরা আমাদের কোডিং যাত্রা শুরু করবো।

ধন্যবাদ।
